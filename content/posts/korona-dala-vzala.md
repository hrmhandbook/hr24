---
title: "Co nám korona dala a vzala?"
date: 2020-11-26T16:04:51-04:00
draft: false
url: "/korona-dala-vzala"
tags: [ "korona", "budoucnost","HR trendy" ]
author: "Lukáš"
showToc: false
TocOpen: false
draft: false
hidemeta: false
disableShare: false
cover:
  image: "/images/virus.webp"
  alt: "Koronavirus nám dal pořádně zabrat."
  caption: "Koronavirus nám dal pořádně zabrat."
  relative: false
comments: false
---

Rok 2020 je zatím rozhodně tak trochu jiný, než jsme si na začátku představovali. Dobře si pamatuju, jak jsem v lednu na setkání ve Varšavě vtipkoval, že tenhle virus by nám mohl změnit perspektivu. A jak jsem na konci února na letišti v Budapešti nadával, že mne tohle neustálé létání začíná dost otravovat. To jsem netušil, že je to můj poslední let v roce 2020.

Taky si pamatuju letušky v letadle, co nadávaly, kolik mají práce a že by se jim šiklo, kdyby měly taky trochu víc volna. Všechno se to splnilo, jenom trochu jinak, než jsme si na začátku mysleli. Jak říkají Britové, buď opatrný, co si přeješ. Zavřeli jsme obchody, školy, restaurace a pak i Škodovka přestala vyrábět auta. Přišla ta apokalypsa.

V březnu to spadlo jako blesk z čistého nebe. Vláda zavřela, co mohla. A co nemohla, to se zavřelo tak nějak samo. Byznys se zastavil a veškerý plány pro rok 2020 šly do háje. Splnit plán, to si mohl naplánovat tak maximálně Rohlík. Ostatní museli bojovat o svoje místo na slunci. A role HR manažera se dost zásadně posunula, od prostého sluníčkáře, to začal být zase džob, co **musí hlídat každou korunu**.

Dost se změnil náš pohled na to, co je důležité a jak udržet byznys nad vodou. Což neznamená, že jsme si cestou občas dost nelokli. Taky hodně firem skončilo nebo skončí břichem nahoru na hladině. Takový je život a štěstí. Není to o tom, že by to byli čučkaři, jen se změnil svět kolem nás. A my s ním, samozřejmě. Vítejte do budoucnosti, co bude jiná, než jsme si mysleli a pravděpodobně i chudší, než bychom byli ochotni snášet.

## Vítejte do nejistých časů
Každý rok nás o něco připraví. A taky samozřejmě předloni bylo lépe než vloni. A příští rok bude hůř než letos. A k tomu navíc nám nový rok přidá nám nějakou novou kompetenci, ve které musíme excelovat, pokud chceme uspět. Tenhle rok byl o tom, že jsme přišli o jistotu, že stačí protáhnout čáru v grafu a ono to tak nějak i bude.

Naopak, opět se ukazuje, že ti, co umí riskovat a vycítit obecnou náladu ve společnosti, mají velkou obchodní výhodu. Dokážou odhadnout směr vývoje a pokud riskují, mají velkou šanci na úspěch. A nebo taky na kolosální ztrátu.

Štěstí teď stojí na straně všech, co prodávají online. Záleží jenom, zda se jim podaří tuhle "nefér" obchodní výhodu přetavit v dlouhodobě udržitelnou konkurenční výhodu. To už je potom jiný příběh a budeme si muset počkat rok a nebo spíš dva, až se vody zase uklidní.

Teď mají samozřejmě ramena, jak byli připravení a jak to zvládli. No, úplně připravení nebyli, a kdyby se najednou nenašlo dost lidí bez práce, tak by to ani nezvládli. Občas je to štěstí opravdu jenom muška zlatá. Teď se na vlně veze kdejaký [rohlík.](https://www.rohlik.cz)

Jak se říká, tohle prověří až čas, abychom zjistili, co vydrží a co zanikne. Když mám velké řeči, ještě to neznamená, že to mám pod kontrolou.

## Co nám korona vzala?
Vzala nám to nejdůležitější, jistotu naší budoucnosti. Už nic nebude tak předvídatelné, o tuhle iluzi jsme přišli. Budeme muset sami předpokládat, že se nám nemusí dvacet let dařit dobře a nepřijde moment, kdy na splátku hypotéky prostě nebude. To je asi nejhorší věc, co se nám s koronou stala, že jsme přišli o ten optimistický pohled do budoucnosti. A bude nějakou dobu trvat, než se to vrátí zpět.

Taky zmizel ten pocit, že přežijeme všechno. Že nám osobně se nemůže nic stát. Stačilo pár záběrů z nemocnic v New Yorku a vyjádření pražského magistrátu, že oni jsou připraveni, protože mají čtyři parcely na hromadné hroby.A hned jsme se dívali na možnost, že dostaneme teplotu a pak bude prostě konec.

Korona nám určitě vzala osobní kontakt. Ono kreativní a sociálně důležité potkávání ustalo. Potkat se s někým znamenalo vystavit se riziku, a tak jsme to přirozeně omezili. Kolik dobrých nápadů nás to stálo, to zjistíme až v budoucnosti. Nicméně, zadarmo to určitě nebylo. Pro HR Manažery je to o to horší, že naše práce je o tom, že lidi jsou spolu a společně něco tvoří.

Vzala nám taky tu možnost, že se občas jenom svezeme. U dost lidí bylo důležitý, aby změnili džob ve správný moment. To časování zařídilo, že se vezli na vlně úspěchu a když hrozilo, že začíná opadat, nastal surfařský přeskok na další vlnku. Ono to dokázalo fungovat několik let, než se přišlo na to, že kromě umění přeskoku ve správný moment, tam toho už moc navíc není.

Taky nás korona připravila o takovou tu osobní pohodu. Církev pořád říká, že je důležité, abychom trávili čas se svými blízkými. Korona nám ukázala, že je taky fajn občas trávit čas bez nich. Na to, že budeme všichni pěkně pospolu doma a budeme si trénovat multitasking a neustále přepínat mezi prací, domácím učením, vařením a organizací volného času, jsme nebyli připravení. A že milovat bližního svého je občas sakra dřina.

Vzala nám cestování. Zaletět si na Bali už nebude zábava pro střední vrstvu. Zatím to není vidět, ale létání za stovku do Londýna odzvonilo. To už se nikdy nevrátí. Cestování se stane opět luxusním zbožím, a navíc, jeho uhlíková stopa je natolik vysoká, že bude i společensky znemožňující.

## Co nám dala?
Zjistili jsme, že zvládneme rozhodně víc, než si myslíme. A že pod tlakem dokážeme protlačit systémem věci, o kterých jsme si mysleli, že to nemohou nikdy fungovat. Třebas, napadlo by někoho z nás, že se dá Call Centrum dělat z domu? Asi ne a najednou to tak nějak jde. Jasně, dře to, ale cesta byla naznačena.

Po několika letech se vrátilo riziko. Žili jsme ve šťastné době, kdy neustále udržovaným pumpováním peněz do ekonomiky zmizelo podnikatelské riziko. Všechny grafy šly jenom jedním směrem, pěkně nahoru. Ummm, bolí to, ale riziko podnikání je zpět. Někdo na něm vydělá, ale podstatně víc nás na tom prodělá. Peníze už nebudou tak levné, jak jsme si zvyknuli.

Dala nám dovednost, jak pracovat online. Hodně se o tom mluvilo, ale být donucen, to už je jiná. I největší konzervy se naučily zapnout kameru a pohádat se po Internetu. Není to taková zábava jako v kanceláři, ale aspoň něco. Ten tlak, abychom pracovali více vzdáleně, už tu s námi zůstane. Už se těším na první Pilsner Urquell uvařený tak porůznu doma u našich sládků.

A to je ono - **korona nám dala velkou nespravedlnost**. Ta nejhorší věc, co se nám mohla stát. Nejenom, že máme velké rozdíly v možnostech studia, ale také máme společnost rozdělenou na část bez práce, protože to vzdáleně dělat nejde, část, co tam musí a část, co pohodlně pracuje z domu.

A s tím budeme muset bojovat, pokud chceme jako společnost přežít. A nepostavit se proti sobě.
