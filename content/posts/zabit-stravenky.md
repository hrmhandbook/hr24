---
title: "Tak nám zabili stravenky! Konečně. (Snad.)"
date: 2020-11-30T18:31:08+01:00
aliases: ["/zabit-stravenky"]
tags: ["odměňování","benefity","změna"]
author: "Lukáš"
showToc: false
TocOpen: false
draft: false
hidemeta: false
disableShare: false
cover:
  image: "/images/kocicka.webp"
  alt: "Stravenky se ruší. Konečně."
  caption: "Stravenky se ruší. Konečně."
  relative: false
comments: false
---

Neskutečné se stává skutkem. Po více než 20 letech máme šanci, že se zbavíme neuvěřitelné administrativní zátěže, složité logistiky a naprosto zbytečných nákladů. Ano, máme šanci, že konečně místo stravenek budeme lidem dát něco, co je pro ně cennější. A to jsou nezdaněné a neodvodněné peníze.

Francie nám toho dala hodně. Vyrábí se tam výborná vína, v sýrech je těžké je překonat a exportují umění, jak si užít život. A taky nám dali jeden **ďábelský vynález** - stravenky. Správně jsou to tedy poukázky na odběr jednoho teplého jídla.

Je to celkem nenáročný byznys, který každý rok několika firmám generoval slušné a tučné zisky. Vše založeno na tom, že zákon umožnil postavit stravenku na úroveň poskytnutého teplého jídla v jídelně zaměstnavatele. Bez této podmínky by se nikdy stravenky nerozrostly v takový byznys a nejvíce oceňovaný benefit poskytovaný zaměstnancům.

Nám ostatním generoval velkou a **nepříliš viditelnou administrativní zátěž**, majitelům restaurací vháněl slzy do očí, když počítali ztracenou marži a zaměstnancům zvedal tlak, když našli v únoru pár zapomenutých stravenek.

Obvykle se totiž zapomíná, že stravenky jsou cenina, takže to bylo o neustálých inventurách, podpisech převzetí, hmotné odpovědnosti a správné evidenci. Každá kontrola se s oblibou ve stravenkách prohrabovala, protože najít tam chybu bylo tak snadné. A mastné. Není totiž možné rozdat stravenky přece jen tak, ale musí přesně sedět počet odpracovaných dní s maximálním počtem vydaných stravenek. Jinak je to samozřejmě krácení daní a odvodů.

Také jsme se tvářili, že stravenky jsou něco jiného, než peníze. Byly to bankovky, které emitovaly vybrané firmy a zavedly i pravidlo, po kterém někteří ekonomové touží. Měly omezenou platnost, takže množství nakoupeného olivového oleje, drahých čokolád a tuňákových konzerv ke konci roku dramaticky vystřelilo. Stravenky se prostě musí utratit, protože pak propadnou a jejich **celá hodnota putuje do zisku stravenkové firmy**.

Stravenky obíhaly jako **skutečné peníze**. Restaurace si mohla vybrat - nechat si je proplatit od stravenkové firmy. A tím pádem zaplatit provizi a nebo jimi zaplatit nějakému dodavateli. A tak se stravenky přesunovaly od firmy k firmě, až našly tu, která měla dojednanou nejnižší možnou sazbu provize. Není tohle spíš funkce bankovek než stravenek?

Stravenkové firmy to moc dobře vědí, protože to byla jedna z hlavních překážek, proč se elektronické stravenky rozšiřovaly tak pomalu. Těmi už podruhé totiž zaplatit nejde. Ale vlastnost, že na konci roku propadnou, ta jim zůstala.

Samozřejmě, ještě není dobojováno. Celé to může spadnout pod stůl, protože se neschválí změna daní jako celek. Taky, má k tomu výborně našlápnuto s tím, jaký festival snižování daní se rozjel.

Stravenkové firmy, odbory a pár restaurací tlačí na zrušení ze všech sil. Kampaň, jak jsou stravenky výhodné běží na plné obrátky. Jen je těžké uvěřit, že stravenka je výhodnější než peníze. Takovému sdělení se totiž věří jen hodně těžko.

Jistě, nakonec dojde k tomu, že se zvedne daňový odpočet a zmizí i ten paušál. A náš systém bude zase o kousek jednodušší.
