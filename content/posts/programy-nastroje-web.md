---
title: "Jaké programy používám pro psaní webu?"
date: 2020-12-06T11:04:33+01:00
aliases: ["/programy-nastroje-web-pouzivam"]
tags: ["programy","web"]
author: "Lukáš"
# author: ["Me", "You"] # multiple authors
showToc: false
TocOpen: false
draft: false
hidemeta: false
disableShare: false
cover:
    image: "images/web-tvorba.webp"
    alt: "Nástroje pro tvorbu a psaní webu"
    caption: "Nástroje pro tvorbu a psaní webu"
    relative: false
comments: false
---

Web se dá dělat zadarmo, tedy lépe řečeno **skoro zadarmo**. Jak se říká v ekonomii, vstupní bariéra je nastavená relativně nízko. Záleží jen na kreativitě a pevné vůli, není to o vysokých vstupních investicích. Jenom si člověk musí vybrat takové nástroje, které podporují jeho kreativní proces a nestojí mu zbytečně v cestě.

Musí mu ty vybrané programy a nástroje prostě sedět. Vůbec to není o ceně, je to o tom, co mu sedí a podporuje ho to v tvůrčím procesu. A v tom jsme každý trochu jiný. Někdo má rád přebarvené věci, někdo má zase rád **styl beton a sklo**.

## Co jsem si vybral já?

Nebudu lhát, jsem **jablečný muž**. Skoro odjakživa. Byl jsem Apple věrný i v době, kdy to s nimi vypadalo hodně bledě. Pak jsem si na několik let odskočil k Windows, ale vrátil jsem se zpátky. Prostě mi to vyhovuje víc. Mimochodem, umím to i s příkazovou řádkou, takže nejsem zase až tak počítačově levej. Mám Macbook Air a k tomu i stolní iMac, protože na práci je desktop nepřekonatelný. To mi nikdo nevymluví.

Na druhou stranu, chápu, že někdo má Windows anebo Linux. A jsou spokojení. Mně prostě jenom nevyhovovalo to občasné škrábání přes hlavu a že každá aplikace ve Windows vypadá jinak, podle toho, jak velkou historii si táhne za sebou. Na druhou stranu musím smeknout před [Gnome](https://www.gnome.org) a [KDE](https://kde.org), ti nadšenci opravdu dokázali velké věci. A nebojí se **inspirovat se jinde** a některé nápady dotáhnout podstatně dál, než jejich "komerční" protivníci.

Ne vše je ovšem u Apple dokonalé a je to trochu znát i na mém výběru. Takže, co používám?

Na data používám [NextCloud](https://nextcloud.com). Jasně, je tu přece iCloud, ale ten mi nikdy nepřirostl k srdci. Funguje skvěle, dokud se člověk pohybuje v jablečném ekosystému. Stačí z něj vypadnout a nastanou problémy. NextCloud v tomhle přináší **víc možností volby**. Preferuju svobodu, a proto mám doma malý server ze starého Intel NUC s Linuxem a na něm několik aplikací, které mi usnadňují život. A NextCloud je jeden z nich. Pokud hledáte svůj osobní cloud, kde máte vše pod kontrolou, není asi lepší volby. A když se server zaplní, tak jen přesunu některé adresáře na záložní disk.

Abych si udržel přehled o světě a zároveň dál nerozvíjel svou poruchu pozornosti, tak mám na serveru nainstalované [TinyTinyRSS](https://tt-rss.org). RSS je prý technologie, která už hodně let umírá, ale každý pořádný web ji pořád má. TTRSS vypadá podobně jako Feedly, jenom se za to neplatí a funguje to spolehlivě. Je to prostě a jednoduše čtečka, jak má být. Dělá to, co se od ní čeká a nemá žádné zbytečnosti navíc. Jednoduchá na ovládání a spolehlivá. A já mám přehled o tom, co se kde píše a nemusím brouzdat webem sem a tam. A co stojí za přečtení, tak si jen označím a vrátím se k tomu někdy později. A nebo často taky ne.

Na samotné psaní používám [PlainPad](https://alextselegidis.com/get/plainpad/). Opět, je to webová aplikace, kterou mám nainstalovanou na domácím serveru. Takže můžu psát kdekoliv, když mám chvíli čas. I v práci, když si potřebuju na chvíli odpočinout. Vyhovuje mi na něm, že je to čistý text, žádné krasotinky a dělá přesně to, co potřebuju. Srovnám si myšlenky, napíšu si nápady a jdu dál. Stojí to určitě za vyzkoušení.

Na finální úpravy, Markdown označkování, doplnění odkazů a instrukce pro Huga používám [Novu](https://nova.app). Ta existuje jenom pro Apple, ale určitě je podobná varianta i pro Windows a Linux. On stačí i obyčejný Atom nebo Microsoft Visual Code, ale ti mi nějak nepřirostli k srdci. Dřív jsem používal SublimeText, ale ten v posledních letech stagnuje a nijak se dál nerozvíjí.

Na obrázky je nejlepší [XnConvert](). Tedy, alespoň pro mne. Zmenší obrázky, přidá filtr a uloží to celé jako WEBP, takže by to potom mělo být relativně malé a ďábelsky rychlé. Nastaví se jednou a pak už jen stačí přidat obrázky a na jedno kliknutí je to hotové. Existuje pro Mac, Windows i Linux.

A nakonec [GitHub for Desktop](https://desktop.github.com). To abych výsledek dostal na web.

A to je prakticky celé a vesměs vše bylo zadarmo a nebo za relativně snesitelnou sumu.